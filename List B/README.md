# Zadania na laboratorium

## Zadanie 1
Napisz funkcję, która dla zadanej kolekcji napisów (np. listy nazwisk) wyprodukuje kolekcję, w której znajdą się na powrót wszystkie te napisy, ale uporządkowane leksykograficznie (ignorujemy tym razem kwestię polskich znaków diakrytycznych i polegamy na takim porządku, jakiego domyślnie dostarcza język c++ dla liter, i, co za tym idzie, dla napisów; napisy można porównywać typowymi operatorami porównania i porządek przez nie definiowany jest leksykograficzny, czyli zupełny i bardzo porządny, oczywiście o ile litery są z zakresu ASCII). Samodzielnie zaprogramuj algorytm sortowania, nie używaj gotowych sortujących funkcji bibliotecznych. Spróbuj sam(a) zastanowić się nad algorytmem zanim sprawdzisz jakie są standardowe rozwiązania. Przetestuj i napisz program ilustrujący działanie tej funkcji.

## Zadanie 2
Plik ORANGEPL.mst (źródło: bossa.pl) zawiera kurs akcji spółki orange (dawniej tpsa) od początku jej pojawienia się na giełdzie do wczoraj. Plik ten zawiera wiersz nagłówka, a pod nim, w kolumnach, różne dane, z których będzie nas interesować jedynie data notowania oraz cena zamknięcia (CLOSE).
Daty w tym pliku są zapisane w specyficzny sposób, ale po wczytaniu chcemy do dalszych operacji przekonwertować to, co wczytamy z pliku na liczby zmiennopozycyjne, w których część całkowita odpowiada rokowi, a część ułamkowa odpowiada godzinie 24:00:00 danego dnia, czyli np. 1 lutego 2013 będzie miało wartość 2013 + 32.0/365. W roku przestępnym, oczywiście, mianownik będzie równy 366. Ignorujemy czas letni, sekundy przestępne itp.

Celem zadania jest wczytanie tych danych do struktur danych, bibliotecznych lub samodzielnie napisanych, obliczenie trendu liniowego metodą najmniejszych kwadratów, i wyprodukowanie nowego pliku, z trzema kolumnami rozdzielanymi średnikami, zawierającymi zmiennopozycyjne daty, cenę zamknięcia, oraz wartość liniowej funkcji trendu obliczoną dla danej zmiennopozycyjnej daty, wszystko z co najmniej czterema cyframi po przecinku. Potrzebujemy tak napisać usługę wczytywania, aby poradziła sobie również z plikami z kolejnych dni, gdzie danych będzie więcej. Po utworzeniu pliku należy spróbować zaimportować go np. do LibreOffice.Calc albo Excela i sporządzić wykres.

Wskazówka: metoda najmniejszych kwadratów polega na tym, że szukamy współczynników a i b funkcji f(x)=a\*x+b takich, że wartość sumy wyrażeń (y<sub>i</sub> - (a*x<sub>i</sub> +b))<sup>2</sup> jest jak najmniejsza, gdzie x<sub>i</sub>, y<sub>i</sub> to są punkty pomiarowe, a i przebiega od 1 do n=liczba pomiarów (matematycznie, bo kiedy dane będą w jakimś wektorze c++ to oczywiście będą miały numery od zera do n-1). Taka suma jest funkcją kwadratową zmiennych a i b, i należy znaleźć jej minimum poprzez znalezienie miejsca, gdzie zerują się obie pochodne cząstkowe. Oczywiście gotowe proste wzory można znaleźć, ale warto policzyć to raz własnoręcznie.